# Refinancovanie

Porovnanie hypoték môžete skúsiť aj na [finančnom kompase](<https://atiris.github.io/tatrabanka/>).
[Táto stránka](<https://atiris.github.io/tatrabanka/>) obsahuje informácie o postupe pri zadávaní žiadosti o vyčíslenie zostatku hypotéky ak prenášate hypotéku z Tatrabanky. **V prípade, ak žiadate o vrátenie nákladov spojených s refinancovaním, tieto informácie vám môžu ušetriť poplatok za zadanie žiadosti v Tatrabanke.**

## Odporúčaný postup klienta

Spolu so "Žiadosťou o zmenu na hypotéke" (to je názov žiadosti o vyčíslenie zostatku hypotéky v Tatrabanke) podajte aj "Žiadosť o vyčíslenie skutočných nákladov v súvislosti s predčasným splatením hypotéky".

## Prečo je vhodné požiadať Tatrabanku o vyčíslenie zostatku dvoma žiadosťami?

Štandardná odpoveď Tatrabanky na Žiadosť o predčasné splatenie hypotéky uvádza položku "Náklady v súvislosti so splatením úveru". **Tieto náklady však nie sú skutočné - úplné** náklady v súvislosti so splatením úveru, a teda ich uvádza v chybnej výške. Aj napriek upozorneniu na to, že uvedená suma nie je úplná, Tatrabanka dané tlačivo nechce upraviť a naďalej **bude uvádzať len časť skutočných nákladov** v súvislosti so splatením úveru. Ak v novej banke predkladáte potvrdenie o vyčíslení zostatku hypotéky a nákladoch v súvislosti so splatením úveru, budete potrebovať ďalšiu samostatnú žiadosť pre Tatrabanku aby vám potvrdila skutočnú výšku nákladov.

## Bežný postup Tatrabanky

Tatrabanka pri žiadosti klienta o vyčíslenie zostatku hypotéky postupuje takto:

- Na pobočke vytvoríte "Žiadosť o zmenu na hypotéke" a za túto žiadosť vám Tatrabanka zaúčtuje poplatok (v súčasnosti 55 €).
- Vytlačenie a doručenie odpovede trvá podľa vyjadrenia zamestnancov pár dní až **týždeň** (v mojom prípade aj napriek uisteniu že to bude do týždňa, dané vyčíslenie doručili v 8. deň, tu vám **odporúčam mať asi 10 dní rezervu**)
- V odpovedi s názvom "Stanovisko k žiadosti o predčasné splatenie Hypotéky" bude uvedená výška zostávajúcej istiny k najbližšiemu dňu splatnosti (bez započítania splátky v daný deň) + úroky do daného dňa (ďalej Zostatok).
- Vaše náklady v súvislosti so splatení úveru budú presne 1 % zo Zostatku (vrátane poplatku ktorý si Tatrabanka strhla pri zadávaní žiadosti), to je presne maximum toho, čo môže Tatrabanka zo zákona požadovať (ďalej Náklady).
- Do políčka "Náklady v súvislosti so splatením úveru" **Tatrabanka však neuvedie sumu skutočných Nákladov ale 1% zo Zostatku mínus 55 €** (iba nesplatenú časť vašich skutočných nákladov, pričom nikde neinformuje o tom, že ste poplatok už uhradili).
- _V prípade ak toto vyčíslenie prinesiete do inej banky, suma 55 €_ **vám nebude priznaná** _ako náklad v súvislosti so splatením hypotéky._

## Ako požiadať o skutočné vyčíslenie

Vypíšte takúto žiadosť a podajte ju spolu so Žiadosťou o zmenu na hypotéke na pobočke Tatrabanky:

```txt
Žiadosť o vyčíslenie skutočných nákladov  
v súvislosti s predčasným splatením hypotéky

Dobrý deň,  
pretože v odpovedi na Žiadosť o zmenu na hypotéke číslo ........,
neuvádzate skutočné, ale len nesplatené náklady v súvislosti so splatením hypotéky,
chcel by som Vás požiadať o vyčíslenie skutočných nákladov v súvislosti s predčasným
splatením hypotéky, ktoré budú obsahovať všetky náklady (splatené aj nesplatené),
ktoré vznikli v súvislosti s refinancovaním hypotéky.

S pozdravom

.......
```

## Prístup Inštitútu alternatívneho riešenia sporov Slovenskej bankovej asociácie

V prípade ak vám konaním Tatrabanky vznikla škoda ktorú požadujete od Tatrabanky uhradiť, môžete sa obrátiť na Inštitút alternatívneho riešenia sporov Slovenskej bankovej asociácie [Institutars](<http://www.institutars.sk>). Žiaľ, týmto konaním **nemôžete dosiahnúť opravu daného tlačiva vo všeobecnosti** (pre všetkých klientov), môžete sa len domáhať nápravy ak Tatrabanka **vám osobne** spôsobila škodu svojím konaním tým, že vám vo vyčíslení neuviedla správnu výšku nákladov v súvislosti so splatením hypotéky. Keďže však po upozornení Tatrabanka vystavuje osobitné ďalšie tlačivo, pravdepodobne v tomto konaní neuspejete, práve preto je lepšie postupovať ako je uvedené vyššie a rovno podať obe žiadosti.
